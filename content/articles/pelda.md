---
title: "„Olyan volt, mint egy földesúr, mi meg a vazallusai” – folytatódott Boldog István korrupciós pere"
date: 2023-05-31T18:56:12+02:00
authors: ["Valaki"]
heading: "Újságírás"
summary: "Tiszaföldvár polgármestere tanúként azt mondta, Boldog emberei azzal keresték meg, hogy 10 százalékot le kellett volna adni a pályázati pénzekből kampányra, és idézte egy kollégáját, aki az ugyanilyen megkeresés után úgy fogalmazott: „ha lett volna vödör, akkor belehánytam volna.” Újra meghallgatták a világ legfeledékenyebb fideszesét is."
cover: "https://emojis.wiki/thumbs/emojis/question-mark.webp"
images: ["https://emojis.wiki/thumbs/emojis/question-mark.webp"]
katex: false 
draft: false 
---

> A benzinkártya és a diplomata útlevél, az, hogy nem kell kivárnom a sort a határellenőrzésnél

\- sorolta a Telexnek mosolyogva Boldog István a Fővárosi Törvényszéken a tárgyalása szünetében, hogy mi hiányzik neki leginkább, mióta nem országgyűlési képviselő. A korrupcióval vádolt volt fideszes képviselő – aki továbbra is biztos abban, hogy az ügye végén a bíróság fel fogja menteni – azóta egyéni vállalkozó lett, de részleteket, például arról, milyen üzleti úton volt legutóbb Erdélyben, nem árult el. Ahogy azt sem árulta el, mégis mire gondolt, amikor arról írt, hogy pénzt keres azzal, ha sokan kommentelnek a Facebook-oldalán.

Kétségtelenül nem tartozik szorosan a hivatali vesztegetéses ügyéhez, de Boldog válasza szerint a pénz nem a Fidesztől és nem is a Facebooktól jön. Állítása szerint valamilyen cégtől pénzt kap, ha jól kommentelik, amikor kiírja, hogy ki a nemzetáruló, vagy milyen a jó lecsó – ráadásul az sem gond, ha a kommenteket ezrével tünteti el végül. Részletekért ide kattinthat, de a megoldáshoz akkor sem fog közelebb kerülni. De vissza a tárgyaláshoz!


Boldog István volt fideszes országgyűlési képviselő és társai korrupciós ügyét tárgyalták. Az ügyben hat év letöltendő börtönt, ötmilliós pénzbüntetést és 6,6 millió forint értékű vagyonelkobzást kér az ügyészség Boldogra, akit többek között hivatali vesztegetés elfogadásával vádolnak. A vád szerint: előre lezsírozták a települések TOP-os pályázatait (Terület- és Településfejlesztési Operatív Program), ki csinálja a közbeszerzést, kiket kérnek fel, kik nyernek, kik a kivitelezők, majd pénz is csorgott vissza pályázatnyertesektől Boldogékhoz.

# „Annyira zárt a pályázati rendszer, hogy abba SENKI nem tud belenyúlni”
A szerdai tárgyalás tanúk meghallgatásával telt. Elsőként rögtön a vádban szereplő pályázatok idején a Jász-Nagykun-Szolnok megyei közgyűlés elnökeként dolgozó Kovács Sándort hallgatták meg, aki 2018 óta fideszes országgyűlési képviselő. A fő kérdés pedig mindvégig az volt, hogy kinek milyen beleszólási jogköre volt ezeknél a TOP-os pályázatoknál, és a fideszes politikus szerint neki megyei közgyűlési elnökként gyakorlatilag semennyi, de az országgyűlési képviselőnek sem, senkinek, itt független szakértők pontoztak.

Elmondta, hogy egyeztetnek ugyan a pályázatok előtt, hogy ki, mire pályázna, hogy a települések ne szúrjanak ki egymással, de aztán a pályázatot beadják, az államkincstár formailag leokézza, aztán két, ismeretlen független szakértő pontozza. Mire a megyei közgyűlés szavaz róla, már csak annyit néznek, illeszkedik-e a pályázat a megyei fejlesztési koncepcióba. Többször fölmerült, hogy azon a napon, amikor pár óra alatt többszáz pályázatról döntöttek, ott mégis mit mérlegeltek, de Kovács szerint azokat a pályázatokat, amik eléjük kerültek, már mind elfogadásra érdemlegesnek nyilvánították.

> A vita, vagyis a kérdés-felelek egy része arról szólt, hogy amikor az országgyűlési képviselő, a megyei közgyűlés elnöke és a polgármesterek a pályázatokról beszélnek, az akkor tehát egy tájékoztató, vagy egyeztetés, vagy mi is az valójában.

Mindenesetre a volt megyei közgyűlési elnök tartotta, hogy a titoktartást senki nem szegte meg, a folyamat teljesen zárt, azt senki nem tudta befolyásolni, nekik pedig semmilyen belelátásuk, beleszólásuk nem volt a pályázatokba. Amikor pedig pár óra alatt 40 milliárdnyi pályázatról döntöttek és szavaztak, Kovács szerint megalapozott döntést hoztak, mert a szakemberek már látták azokat a pályázatokat, a megyei közgyűlés döntése már gyakorlatilag formális volt.

Elismerte ugyan, hogy voltak egyeztetések Boldog István részvételével is, de csak a véleményét mondhatta el mindenki, beleszólása nem volt a képviselőnek, a megyei közgyűlésnek csak a “társadalmasítás” volt a feladata.

Erről az egyik ma meghallgatott polgármester másképp vélekedett: Kazinczi István tiszatenyői polgármester szerint az országgyűlési képviselő “föld és ég ura”, és hatalmas szerepe van az elnyert pályázatokban. Neki például a 2014 utáni fideszes irány nem igazán tetszett, ezt ki is fejezte, ami miatt szerinte érte megtorlás a települést, volt, hogy kihúzhatták volna egy-egy nehéz helyzetből Tiszatenyőt, de nem tették meg, “mert nem tetszett nekik, ahogyan én politizálok”.


# “Ha lett volna egy vödör, belehánytam volna”
Az ügy második vádpontja arról szól, hogyan keresték meg Boldog emberei a körzet településeinek polgármestereit azzal, hogy a nyertes pályázati pénzekből mennyit kell visszafizetni, például arra, hogy Boldog kampányát finanszírozzák. Ma meghallgatták Hegedűs Istvánt, Tiszaföldvár polgármesterét is, aki elmesélte, hogyan emlékszik erre.

Azt mondta, Fehér Petra – Boldog István egykori mindenese, másodrendű vádlott – megjelent nála Boldog másik táskás emberével, K. Péterrel, és kérték, csukja be az ajtót. Majd előadták neki, hogy 10 százalékot le kell adni a pályázati pénzekből a Fidesz részére, ezzel kell támogatni a pártot a választásokon. A polgármester elmondása szerint eléggé felháborította a kérés, sosem találkozott előtte ilyennel, ráadásul azt is mondta, hogy eleve rá kell még tenni saját forrásokból ezekhez a pályázati pénzekhez, hogy megvalósuljanak a projektek, eleve nem is lenne benne plusz. De Boldog embere, K. Péter azt válaszolta, hogy

> vannak alvó cégek, amiket beindítanak a projektek miatt, és azok megcsinálják olcsóbban, hogy megmaradjon az a 10 százalék.

A polgármester azt mondta, visszautasította ezt a dolgot, amire azt a választ kapta, hogy jól gondolja meg, mert a jövőben is szükség van a települése fejlődésére, és így nem biztos, hogy lesznek támogatható projektjeik. De hozzátette, hogy Boldog István neve nem hangzott el, nem Boldog kampányára kérték a pénzt. Szóban annyit mondtak, ez elvárás a Fidesz részéről a kampányra. Elmondása szerint még vagy 2-3 alkalommal keresték, de mindig lemondta a találkozókat.

{{<image src="https://assets.telex.hu/images/20230531/1685544413-temp-cAhopo_cikktorzs.jpg">}}


---